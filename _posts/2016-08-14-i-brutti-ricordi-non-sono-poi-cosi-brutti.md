---
datePublished: '2016-08-14T15:02:17.890Z'
sourcePath: _posts/2016-08-14-i-brutti-ricordi-non-sono-poi-cosi-brutti.md
author: []
via: {}
dateModified: '2016-08-14T15:01:36.930Z'
title: I brutti ricordi non sono poi così brutti
publisher: {}
description: ''
starred: false
inFeed: true
hasPage: false
inNav: false
_type: MediaObject

---
![](https://the-grid-user-content.s3-us-west-2.amazonaws.com/0f701e17-17d2-49df-8705-60c06351eb63.jpg)

## I brutti ricordi non sono poi così brutti

L'attenzione della ricerca si sta portando da qualche anno sulla possibilità di cancellare i ricordi negativi. Si cerca di utilizzare tecniche psicologiche e addirittura farmaci in grado di farlo.

In questo modo sarebbe possibile evitare gli effetti. Sembra semplice:

1. **trauma psichico (incidente stradale, lutto, violenza o quello che ti pare)**
2. **conseguenza psicologica (ansia, panico, depressione...)**
3. **cancellando il trauma cioè il ricordo si cancellano le conseguenze**

ma è davvero così semplice?

Devi chiederti anzitutto a che cosa serve la memoria, perché possiedi questo meraviglioso strumento. La mente non fa niente per caso. Lei decide cosa conservare e cosa escludere, cosa deve entrare a far parte della tua personalità e cosa invece deve tagliare perché dannoso o inutile.

In un'intera giornata puoi incontrare decine e decine di persone, conosciute o sconosciute, puoi compiere decine anche centinaia di azioni diverse. Alla fine ricordi solo quello che secondo il tuo cervello serve.

Ma allora, perché non provvede da solo a cancellare qualcosa che provoca solamente conseguenze negative?

Un atto violento, una malattia, un incidente spesso sono all'origine dell'ansia e dell'attacco di panico. Pensa a chi viene coinvolto in una catastrofe: la rivive in continuazione e spesso non è facile uscire da questo vortice negativo.

Chiediti però anzitutto che cosa è la paura.

La paura è un'emozione basilare finalizzata alla tua sopravvivenza. In una situazione pericolosa, cioè, si attiva tutta una serie di meccanismi fisiologici e psicologici il cui scopo è salvarti:

* **il battito cardiaco accelera**
* **aumenta il tuo livello di attenzione**
* **sudore sudorazione**
* **cala la temperatura del corpo**
* **desideri scappare**
* **ricerchi aiuto**
* **in generale aumenta l'ansia**

Tutto questo serve essenzialmente alla tua salvezza di fronte a una minaccia.

Per molte paure non c'è neppure bisogno di avere mai incontrato il pericolo:

_non toccheresti mai una fiamma ardente, anche se non ti fossi mai scottato;_

_non importa se hai mai subito una rapina o un atto di violenza, se incontri in un luogo isolato una figura con un aspetto minaccioso o che semplicemente non è facile riconoscere, il tuo primo istinto potrebbe essere quello di fuggire_.

Allora è facilmente spiegabile perché la tua mente non cancella i ricordi che ti ispirano paura. Anche se sono "brutti ricordi", essi sono funzionali alla tua protezione in situazioni simili.

Mi sono capitati abbastanza spesso pazienti che sono stati abbandonati da un genitore - qualche volta anche da entrambi - essi avevano sviluppato una forte paura di essere abbandonati dai genitori e non di rado proiettavano questa paura sul partner e su tutte le persone che li circondavano.

Si chiama sindrome di attaccamento e può creare forti problemi alla vita di relazione di una persona.

Il vero problema non è dunque eliminare i ricordi, ma affrontarli ed elaborarli. La tua mente lavora per analogia: se tuo padre o tua madre ti ha abbandonato, puoi avere paura di essere abbandonato da chiunque e sviluppare delle strategie con lo scopo di "trattenere" le persone al tuo fianco.

Queste strategie non sono però in generale positive.

Ho avuto occasione in passato di osservare un'altra situazione in cui la mente del paziente lavorava per analogia, creando grossi problemi. La persona in questione aveva partecipato ad un salvataggio durante un incendio. Non era stato possibile però salvare tutti coloro che occupavano la casa incendiata. Dario (il nome è naturalmente di fantasia) era rimasto molto scosso dall'episodio, sia per non essere riuscito a salvare tutti, sia perché ovviamente aveva rischiato la vita in prima persona. Per due anni almeno due o tre volte per settimana gli capitavano delle crisi di tosse e fatica a respirare, si sentiva soffocare, e non riusciva a capacitarsi.

Il meccanismo a me è stato chiarissimo fin dall'inizio: in qualunque casa incendiata ovviamente c'è molto fumo e certamente Dario faticava a respirare dopo averlo inalato. Successivamente, quando si trovava in una situazione che in qualsiasi modo gli ricordava l'incendio - un luogo simile, un rumore, un odore - gli ricominciava una crisi respiratoria.

Elaborando questo ricordo, con l'ausilio dell'EMDR, i sintomi si sono facilmente volatilizzati, direi in un tempo anche breve. È stato un caso riuscito e anche fortunato.

Dario ha ancora un nettissimo ricordo dell'incendio, ma non ha più avuto gli effetti negativi che ha subito per due anni. Non è quindi indispensabile cancellare il ricordo per annullare gli effetti negativi.

Un'ultima cosa. Sei proprio sicuro che cancellare il ricordo annullerebbe gli effetti negativi?

Non solo la tua mente, ma anche il tuo corpo ha una memoria.

Ricordo Roberto (nome di fantasia), il quale nel corso della psicoterapia ha preso e praticato il training autogeno. Ad un certo punto del percorso, durante le sessioni di training, provava un'impellente necessità di urinare. Esaminando approfonditamente questa sua sensazione, si è ricordato che da piccolo andava in bagno per evitare i rimproveri del compagno della mamma, un uomo molto severo.

Sarebbe servito a Roberto cancellare il ricordo del patrigno? Ne dubito fortemente, perché quello che gli succedeva durante le sessioni di training autogeno non era ricordare il rimprovero del patrigno, ma ricordare di andare in bagno urgentemente: una sensazione fisica, più che una sensazione psichica.

Tralasciando il fatto che è impensabile cancellare dalla tua memoria tutti i ricordi relativi ad una persona, con la quale hai convissuto per molti anni.

Io credo che forse sia possibile dimenticare un singolo episodio doloroso, cancellarlo con una qualche tecnica o addirittura con un farmaco. È però impossibile cancellare tutte le successive elaborazioni dello stesso episodio, cancellarne tutti gli effetti e tutti gli aspetti. Un ricordo è fatto di immagini, suoni, odori, sensazioni tattili, emozioni; non si possono cancellare tutte queste cose.

Inoltre, probabilmente, anche se si potesse, probabilmente resterebbe una traccia in qualche forma di quel dolore o di quello spavento. E non credo neppure che sarebbe veramente una buona cosa.

I ricordi dolorosi non devi cancellarli, ma rielaborarli. L'uomo è da sempre addestrato perfettamente ad elaborare la sofferenza. Nell'immediato, quando perdi una persona cara, sei naturalmente molto addolorato e triste, ma nel motto "la vita continua, bisogna andare avanti", certo un po' abusato, esiste una profonda verità. Dopo qualche tempo, in linea generale, il dolore si attenua e rimane solo il ricordo.

La stessa cosa vale per la paura: dovrebbe rimanere solo l'istintiva reazione difensiva a situazioni effettivamente simili a quello che ci è capitato. Non sempre è così e bisogna allora fare qualche passo in più per elaborare la memoria.

Nei confronti dei ricordi, puoi commettere vari errori:

* ricordarti come debole o perdente
* condannarti, giudicarti
* scervellarti alla ricerca di spiegazioni
* avere una nostalgia troppo profonda
* avere rimpianti

**I ricordi, brutti belli che siano, sono importanti perché ti mettono a disposizione la tua esperienza passata per trasformarti e migliorarti**. Avere perso un'occasione non deve essere un motivo di continuo rimpianto, ma solo un mezzo per evitare gli errori commessi.

**Il training autogeno e la meditazione sono potenti mezzi per aiutarti in questa opera non semplice**.

Il **training autogeno** ti aiuta a ridurre l'ansia e ad affrontare il tuo passato in modo più obiettivo e sereno. è una tecnica di rilassamento che ti insegna a gestire le tue reazioni emotive. Durante il training autogeno, infatti, provochi deliberatamente tutta una serie di reazioni fisiologiche che accompagnano e direi costituiscono le emozioni.

Il training autogeno favorisce la concentrazione, si fa prendere coscienza del corpo e di come la tua mente sia in grado di controllare il corpo stesso e le sue reazioni.

Ti consente di recuperare energie fisiche e psichiche e una volta che lo hai imparato, in pochi minuti sarà in grado di evocare una sensazione di tranquillità e di benessere irradiata tutto il tuo organismo, con grandi benefici anche a livello mentale. Con esso impari a gestire le tensioni muscolari, quelle che provocano più spesso dolori come l'emicrania e i crampi. Impari ad agire sulla circolazione sanguigna, facendo dilatare e contrarre i tuoi vasi quasi a comando.

Dal punto di vista psicologico l'effetto più importante del training autogeno è la capacità di lasciar scivolare i pensieri e le preoccupazioni quotidiane: in questo modo osserverai tutta la tua vita con distacco e obiettività, riducendo lo stress negativo e l'ansia.

Il training autogeno è molto utile in in svariate situazioni di origine psicosomatica:

* disturbi dell'apparato digerente come gastrite, colon irritabile, vomito, nausea, diarrea;
* asma e rinite vaso motoria;
* disturbi del ciclo mestruale;
* il dolore nel rapporto sessuale;
* disturbi sessuali come impotenza e frigidità

Naturalmente la tecnica è utile davvero quando la causa del disturbo è psicologica, il training autogeno non può curare danni fisici. Può comunque aiutare le terapie farmacologiche o di altro genere e indurre comunque dei miglioramenti, grazie ai suoi effetti positivi.

Il training autogeno viene poi utilizzato largamente nella preparazione al parto.

Nell'ambito più stretto della psicoterapia il training autogeno è utile:

* nelle fobie;
* nelle sindromi ansiose;
* nella carenza di autostima;
* nella depressione;
* nel timore di parlare in pubblico;
* nel blocco emotivo di fronte ad esami o a prove impegnative;
* nell'ansia degli sportivi.

Una volta imparata la tecnica, hai un potente aiuto da utilizzare quotidianamente o nei periodi di difficoltà.

La **meditazione** ti insegna l'arte di osservare senza giudicare, la consapevolezza senza giudizio o recriminazione. La meditazione viene confusa con un metodo di rilassamento, mentre invece è un processo attivo, di profonda e acuta attenzione ad un oggetto. L'oggetto privilegiato della meditazione sei proprio tu.

Attraverso la meditazione impari ad evitare tutti i pensieri ipercritici nei confronti di te stesso, diventi consapevole delle tue azioni e dei tuoi pensieri, di quello che è stato e di quello che sei.

Ad esempio, se in continuazione esprimi critiche per quello che pensi per quello che fai, attraverso la meditazione invece osservi senza giudicare e fai scivolare via tutte queste tue cattive opinioni che fanno calare la tua autostima.

La meditazione ti conduce a rompere le abitudini inconsce di pensiero e di comportamento che non ti consentono di vivere la vita in tutta la sua pienezza. Molti dei pensieri critici e autocritici che formi hanno origine proprio dal tuo modo abituale di pensare e di agire: rompere la routine quotidiana ti porta a poco a poco a rompere qualcuno di quegli schemi negativi, facendo in modo che tu sia più presente e consapevole. Sarai stupito di come una piccola modifica può apportarti gioia e felicità.

Rompere le abitudini dà dei risultati insperati. Chi fuma, smettendo, può migliorare sensibilmente la sua respirazione e la sua salute; allo stesso modo, chi pratica una vita sedentaria, iniziando a fare anche una modesta attività fisica si sente meglio, spesso anche subito.

Ecco, la meditazione - ma anche il training autogeno - migliora la tua condizione personale, spesso anche molto presto, anche se i risultati li vedi soprattutto sulla lunga distanza. Questi risultati sono comprovati scientificamente e ti si apre davanti un percorso di risveglio personale i cui effetti vedrai in tutti gli aspetti della tua vita: personale, relazionale, lavorativo, spirituale.

Ci sono naturalmente dei punti di contatto tra queste tecniche: è stato in effetti visto attraverso test medici (elettroencefalogramma, risonanza magnetica, PET) che le aree del cervello coinvolte e lo stato di coscienza raggiunto sono piuttosto simili. Quello che cambia è la posizione mentale che assumi - passiva nel training autogeno, attiva nella meditazione -e il risultato finale - uno stato di profondo rilassamento nel training autogeno, uno stato di profonda attenzione nella meditazione - mentre comune alle due tecniche è l'esclusione temporanea della mente razionale e giudicante.

I benefici della meditazione sono profondi e vasti, psichici e fisici. Se praticata correttamente, magari sotto la guida di uno psicoterapeuta esperto - ma anche da soli - migliora la tua vita in modo decisivo. Non è propriamente una cura dei disturbi psicologici, ma i risultati ci sono.

In entrambe le metodiche la cosa fondamentale è praticarle con disciplina, quotidianamente. Meditare oppure praticare il training autogeno una volta ogni tanto, solo per rilassarsi un po' oppure, come leggo ogni tanto qualche sito, per aiutarti a dormire meglio, non serve assolutamente a nulla e forse può essere anche deleterio.

Non esiste la tecnica migliore in assoluto, è una scelta personale. Probabilmente ti basterà iniziare per comprendere verso quale tu sia più propenso, nella quale ti trovi meglio.

Ad una festa bisogna andare con l'abito giusto, alla festa della vita anche.